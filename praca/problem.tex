\chapter{Súčasné riešenia}

V tejto kapitole opíšeme už existujúce riešenia podobné tomu nášmu. Rozdelíme si ich na také, ktoré využívajú vlastné cloudové riešenia, a také, ktoré používajú cloudové úložisko poskytované treťou stranou. Pozrieme sa na to, akú kryptografiu používajú, koľko si účtujú a ako vedia zdieľať dáta. V závere si popíšeme, čo bude ponúkať naša služba, v čom sa odlišuje od ostatných a v čom je lepšia.
	
\section{Existujúce riešenia na šifrované ukladanie dát}
	Súčasné služby môžeme rozdeliť do dvoch kategórií. Jedny sa rozhodli používať vlastný cloud a ďaľšie sa používajú na cloudy tretej strany. Väčšina z nich poskytuje natívnu aplikáciu do počítača a mobilného zariadenia. Tá menšia skupina sa zamerala na tvorbu webovej aplikácie, prostredníctvom ktorej užívateľ spravuje svoje dáta. Kryptografia prebieha na strane klienta pred prenosom dát do cloudu. Väčšina služieb sa snaží dodržiavať zásadu "zero-knowledge", ktorá zaručuje používateľovi, že poskytovateľ cloudového úložiska nebude mať o jeho dátach nijaké informácie. 
	
	\subsubsection{Služby využívajúce vlastné cloudové riešenie}
		Jeden z najznámejších poskytovateľov šifrovaného cloudového úložiska je Mega \cite{mega}. Okrem webovskej aplikácie ponúka mobilné aj desktopové aplikácie, ktoré môžu niektorí používatelia preferovať pred webovým rozhraním. Pri ukladaní súborov Mega vygeneruje náhodný 128-bitový kľúč a následne dáta zašifruje šifrou AES-128. Všetky kľúče sú zašifrované pomocou univerzálneho hesla, ktoré sme si zvolili pri registrácii. To je zahašované kryptografickou hašovacou funkciou a uložené na serveroch. Celé šifrovanie prebieha na počítači klienta, takže Mega nemá žiadne informácie o obsahu uloženom v cloude a nepozná naše heslo. Pri zdieľaní súborov sa používa 2048 RSA kľúčový pár, pričom jeho privátna časť je zašifrovaná univerzálnym kľúčom. Služba ponúka 50 GB zdarma a za 500 GB používateľ zaplatí mesačne 9,99\$. Keď sa rozhodneme zdieľať nejaký súbor, Mega nám poskytne webovú adresu a kľúč, ktorým je súbor zašifrovaný. Žiaľ distribúciu webovej adresy a hlavne hesla už nechá na nás.
		
		Služby SpiderOak \cite{spideroak} a Wuala \cite{wuala} tiež využívajú vlastný cloud, ale neposkytujú webové rozhranie a všetky operácie musíme robiť pomocou aplikácie na našom počítači. SpiderOak pracuje na podobných princípoch ako Mega ale namiesto AES-128 používa AES-256. Zadarmo sú dostupné 2 GB úložného priestoru a za 12\$ mesačne je možné ho rozšíriť na 1 TB. SpiderOak ponúka takzvané zdieľacie miestnosti, ktoré sú opäť definované nejakou adresou a heslom. Každý, kto sa v tejto miestnosti nachádza má prístup ku kľúčom, ktoré šifrujú súbory dostupné v miestnosti.
		
		 Wuala využíva systém Cryptree \cite{cryptree}, v ktorom používa AES-256 na šifrovanie, RSA 2048 na podpisy a zdieľanie dát a SHA-256 na zabezpečenie integrity. Cena sa pohybuje od 0,99 \EUR{} za 5 GB do 159,90 \EUR{} za 2 TB. Zdieľanie súborov v aplikácii Wuala funguje podobne ako pri službe Mega. Najprv si od aplikácie vypýtame link a následne ho pošleme aj s heslom nášmu adresátovi.
		 
		 Všetky tri služby sú kompatibilné s operačnými systémami Windows, Mac, Linux, Android a iOS.
		
	\subsubsection{Využívanie dostupných cloudových riešení}
		Viivo \cite{viivo} na rozdiel od služby Mega využíva už existujúce cloudové riešenia, ktoré poskytujú API na prácu so súbormi. Vytvoril tak vrstvu medzi klientom a jeho obľúbenými cloudovými úložiskami Drive, Dropbox, Box alebo SkyDrive. Viivo vytvorí 2048 bitový kľúčový pár, ktorý sa používa pri zdieľaní dát. Kľúč je zabezpečený pomocou hesla, ktoré si používateľ zvolí pri registrácii. Pre súkromné využitie je zadarmo, firmy si priplatia od 4,99\$ do 9,99\$ mesačne. Pri zdieľaní súborov pomocou Viiva používateľ nahrá svoje súbory do Dropboxu pomocou aplickácie Viivo a následne musí na Dropbox stránke prizvať ďalšieho používateľa k zdieľanej zložke. Následne adresát musí prijať pozvanie, či už v aplikácii alebo na webe. Ako posledný krok zdieľajúci musí potvrdiť zdieľanie v natívnej aplikácii Viivo. Na pozadí prebehne kryptografia, ktorá umožní dešifrovať súbory druhej strane.
		
		Boxcryptor \cite{boxcryptor} je ďalšia služba podobná Viivu, ktorá vytvorila vrstvu medzi cloudom a používateľom. Podporuje rovnaké cloudy ako Viivo a naviac ešte SugarSync. Kryptografia funguje na rovnakých princípoch ako Mega, ale využíva silnejšie kľúče, t.j. AES-256 pri symetrickej a RSA s kľúčom dĺžky 4096 bitov pri asymetrickej kryptografii. Základné šifrovanie je poskytované zadarmo a neobmedzený firemný účet stojí 96\$ ročne. Aby sme mohli zdieľať stačí, aby bol adresát zaregistrovaný na www.boxcryptor.com a mal aplikáciu BoxCryptor. Následne treba vybrať súbory, ktoré chceme zdieľať a v aplikácii zadať jeho e-mail. Na výmenu kľúčov sa používa server, ktorý ukladá všetky kľúče. Podrobnejšie informácie o výmene kľúčov môžeme nájsť na ich stránke \cite{boxcryptor}.
		
		Viivo ani Boxcryptor neposkytujú webové rozhranie, takže používateľ je nútený inštalovať dodatočný softvér, ktorý je kompatibilný s Windowsom, Macom ako aj s iOS a Androidom.

\section{Naše riešenie}
	Cieľom našej práce bude implementovať službu, ktorá umožní používateľom bezpečne a jednoducho ukladať, sťahovať a zdieľať súbory v cloude. Rozhodli sme sa využívať cloudové úložisko poskytované treťou stranou, konkrétne GoogleDrive. Všetko budeme ovládať cez webové rozhranie, ktoré má rôzne výhody, t.j. netreba inštalovať žiadny softvér okrem webového prehliadača, ktorý je štandardne predinštalovaný, čím vieme pomerne jednoducho zabezpečiť kompatibilitu aplikácie od mobilu až po desktop a nemusíme sa starať o to, aký operačný systém náš používateľ uprednostňuje. Riešenie sa pokúsime implementovať tak, aby bolo jednoduché ho rozšíriť o iné cloudové úložiská ako napríklad Dropbox či SkyDrive. Našu službu sme sa rozhodli nazvať SecureCloud.

\section{Porovnanie}
	V tejto časti vysvetlíme, v čom sa bude naše riešenie líšiť od ostatných služieb a aká je naša motivácia vytvoriť vlastné riešenie.
	\subsubsection{Mega vs SecureCloud}
	Mega patrí medzi najpopulárnejších poskytovateľov šifrovaných cloudových riešení na trhu. Okrem toho, že ponúka webovské rozhranie dáva nám aj dostatok priestoru zdarma. No zmena cloudového úložiska implikuje problémy ako nedostupnosť starých súborov na novom úložisku, prípadne potreba zorientovať sa v novom používateľskom prostredí. Medzi najpoužívanejšie a najznámejšie cloudové úložiská rozhodne patrí GoogleDrive a Dropbox, ale ani jedno neponúka šifrovanie dát. Výhoda nášho riešenia oproti službe Mega spočíva v možnosti pokračovať vo využívaní služieb Googlu alebo Dropboxu a zároveň v zabezpečení šifrovania dát. 
	
	Zdieľanie v našom riešení naviac nevyžaduje nič iné ako registráciu používateľa, s ktorým chceme zdieľať, a pár klikov myškou. Zároveň pri zdieľaní zabezpečíme bezpečnú distribúciu kľúču k druhej strane a nedáme jej možnosť kompromitovať kľúč.
	
	\subsubsection{Viivo a Boxcryptor vs SecureCloud}
	Napriek tomu, že Viivo aj Boxcryptor ponúkajú využívanie vrstvy medzi obľúbenými poskytovateľmi úložísk a používateľom, nemajú nijaké webové rozhranie, čo zaťažuje používateľa okrem registrácie aj inštaláciami mobilných a desktopových aplikácií na všetkých zariadeniach, na ktorých chcú službu využívať. Naopak naše riešenie vyžaduje iba prihlásenie pomocou už existujúceho Google účtu. Oproti Viivo máme aj veľkú výhodu v jednoduchšom zdieľaní súborov.
	
	